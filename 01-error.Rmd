# 勘误表 {.unnumbered}

诗曰：

> 混沌未分天地乱，茫茫渺渺无人见。
> 自从盘古破鸿蒙，开辟从兹清浊辨。
> 覆载群生仰至仁，发明万物皆成善。
> 欲知造化会元功，须看《西游释厄传》。

盖闻天地之数，有十二万九千六百岁为一元。将一元分为十二会，乃子、丑、
寅、卯、辰、巳、午、未、申、酉、戌、亥之十二支也。每会该一万八百岁。且就
一日而论：子时得阳气而丑则鸡鸣，寅不通光而卯则日出，辰时食后而巳则挨排，
日午天中而未则西蹉，申时晡而日落酉，戌黄昏而人定亥。譬于大数，若到戌会之
终，则天地昏而万物否矣。再去五千四百岁，交亥会之初，则当黑暗，而两间人
物俱无矣，故曰混沌。又五千四百岁，亥会将终，贞下起元，近子之会，而复逐渐
开明。邵康节曰“冬至子之半，天心无改移。一阳初动处，万物未生时”，到此，天
始有根；再五千四百岁，正当子会，轻清上腾，有日，有月，有星，有辰。日、月、
星、辰，谓之四象，故曰“天开于子”。又经五千四百岁，子会将终，近丑之会，而
逐渐坚实。《易》曰：大哉乾元，至哉坤元!万物资生，乃顺承天。至此，地始凝结。
再五千四百岁，正当丑会，重浊下凝，有水，有火，有山，有石，有土。水、火、
山、石、土，谓之五形，故曰“地辟于丑”。又经五千四百岁，丑会终而寅会之初，
发生万物，历曰“天气下降，地气上升；天地交合，群物皆生”。至此，天清地爽，
阴阳交合。再五千四百岁，正当寅会，生人，生兽，生禽，正谓天地人，三才定位。
故曰“人生于寅”。
